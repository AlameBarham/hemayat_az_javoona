# بسکتبالیست‌ها

در این سوال قصد داریم تا داده‌های مربوط به عملکرد بازیکنان لیگ بسکتبال NBA را تحلیل کنیم.

## مجموعه‌داده

مجموعه‌داده‌ای که در اختیار شما قرار گرفته است شامل اطلاعات عملکرد بازیکنان NBA در فصل‌های ۲۰۰۰ الی ۲۰۰۹ است.

این مجموعه شامل ۱۸۳۰ سطر و ۱۸ ستون می‌باشد که هر سطر آن شامل اطلاعات یک بازیکن در یک فصل است. توضیحات مربوط به ستون‌ها نیز در جدول زیر آمده است.

|ستون|توضیحات|
|:------:|:---:|
|PLAYER|نام بازیکن|
|TEAM|مخفف اسم تیم بازیکن در آن فصل|
|YEAR|سال (فصل مسابقات)|
|GP|تعداد بازی‌های انجام شده|
|MIN|میانگین دقایق بازی کرده|
|PTS|میانگین امتیاز|
|FGM|میانگین تعداد پرتاب‌های ۲ امتیازی موفق|
|FGA|میانگین تعداد کل پرتاب‌های ۲ امتیازی|
|3PM|میانگین تعداد پرتاب‌های ۳ امتیازی موفق|
|3PA|میانگین تعداد کل پرتاب‌های ۳ امتیازی|
|FTM|میانگین تعداد پرتاب‌های آزاد (پنالتی) موفق|
|FTA|میانگین تعداد کل پرتاب‌های آزاد (پنالتی)|
|OREB|میانگین تعداد ریباند‌ها در حمله|
|DREB|میانگین تعداد ریباند‌ها در دفاع|
|AST|میانگین تعداد پاس‌های منجر به امتیاز|
|STL|میانگین تعداد دفعات توپ‌ربایی|
|BLK|میانگین تعداد بلاک‌ها|
|TOV|میانگین تعداد دفعات لو دادن توپ|

## قسمت اول

لیستی از بازیکن‌ها و فصل‌ها را بدست آورید که در آن فصل، آن بازیکن در حداقل ۲ تا از ۵ ملاک اصلی آمار دو رقمی (بزرگتر مساوی ۱۰) ثبت کرده باشد.

منظور از ۵ ملاک اصلی میانگین امتیاز، میانگین تعداد ریباند (مجموع ریباند در دفاع و حمله)، میانگین تعداد پاس‌های منجر به گل، میانگین تعداد بلاک‌ها و میانگین تعداد توپ‌ربایی‌ها است.

**خروجی:** نتیجه‌ی درخواست را در دیتافریمی با نام `double_double` قرار دهید.

این دیتافریم باید شامل ۷ ستون باشد که ستون‌ها از چپ به راست به ترتیب نام بازیکن، سال، میانگین امتیاز، میانگین تعداد پاس‌های منجر به گل، میانگین تعداد ریباند‌ها، میانگین تعداد بلاک‌ها و میانگین تعداد توپ‌ربایی‌ها باشند. همچنین کل دیتافریم باید به ترتیب برحسب سال و نام بازیکن به صورت صعودی مرتب باشد.

## قسمت دوم

باارزش‌ترین بازیکنان این ۱۰ فصل را مشخص کنید.

ارزش یک بازیکن در یک فصل با استفاده از فرمول زیر بدست می‌آید:

$$ (PTS + OREB + DREB + AST + STL + BLK) - (TOV + Missed FG + Missed FT) $$

منظور از `Missed FG` و `Missed FT` به ترتیب میانگین تعداد پرتاب‌های ۲ امتیازی و آزاد از دست رفته است.

ارزش یک بازیکن در کل ۱۰ فصل برابر است با میانگین ارزش او در هر فصل.

**خروجی:** نتیجه‌ی درخواست را در دیتافریمی با نام `best_player` قرار دهید.

این دیتافریم شامل دو ستون است که یکی نام بازیکن و دومی ارزش آن بازیکن است که تا دو رقم اعشار باید گرد شود. همچنین این دیتافریم باید بر اساس ارزش به صورت نزولی و سپس بر اساس نام بازیکن به‌صورت صعودی مرتب باشد.

## قسمت سوم

در هر سال چه تیمی بیشترین میانگین امتیاز را ثبت کرده است؟

توجه داشته باشید که میانگین امتیاز یک تیم برابر است با مجموع میانگین امتیاز بازیکن‌هایش.

**خروجی:** نتیجه‌ی درخواست را در دیتافریمی با نام `max_PTS_of_year` قرار دهید.

این دیتافریم باید شامل سه ستون باشد که ستون‌ها از چپ به راست به ترتیب سال، نام تیم و میانگین امتیاز است که امتیاز‌ها باید تا دو رقم اعشار گرد شوند. همچنین کل دیتافریم باید برحسب سال به صورت صعودی مرتب باشد.

## نحوه اجرا

1. کتابخانه‌های مورد نیاز را نصب کنید: `pip install pandas`
2. فایل `Data/NBA2000-2009.csv` را دانلود کنید.
3. نوت‌بوک `Notebook/NBA.ipynb` را در Jupyter اجرا کنید.
4. سلول‌های کد را اجرا کنید تا نتایج تولید شوند.
5. فایل `result.zip` را با اجرای سلول آخر ایجاد کنید.

لینک سوال: https://quera.org/problemset/251280?tab=description
